<p>Per comprendere come si sia giunti alla morte del feto nascituro occorre partire dal concepimento, ovvero dall'unione di Azione e Italia Viva prima delle elezioni politiche del settembre scorso. Si trattò di un matrimonio per interessi e non di un innamoramento. Azione, che allora era in ascesa nei sondaggi, aveva il problema della raccolta firme; Italia Viva, in stallo al 2% nei sondaggi ma senza la necessità di raccogliere firme, aveva il problema delle soglie di sbarramento. Una settimana prima, Calenda festeggiò la liaison con Letta esibendosi in un lascivo bacio pubblico. La reazione della base elettorale all'accordo, con quel PD di cui aveva detto in ogni occasione pubblica che non sarebbe mai stato un alleato, fu furente. Esponenti di Azione si dichiararono sconcertati.</p>