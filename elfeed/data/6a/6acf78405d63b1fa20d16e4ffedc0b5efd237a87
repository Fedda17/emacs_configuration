<p>A differenza del video, in cui gli argomenti sono affrontati in modo discorsivo, qui abbiamo scelto di schematizzarli in capitoli ed esplicitare alcune informazioni che nel video vengono date per scontate.</p>
<h3><strong>Definizione di “biologico”, storia e propaganda</strong></h3>
<p>Biologico (organic in inglese) è detto un prodotto agropastorale ottenuto osservando un <a href="https://agriculture.ec.europa.eu/farming/organic-farming_it" target="_blank">disciplinare europeo</a> che è stato scritto e riscritto negli anni, a partire da circa 30 anni fa e poi mano a mano aggiornato. Si tratta di una certificazione del processo produttivo, non di qualità del prodotto. Disciplina gli aspetti commerciali, non quelli sanitari.</p>
<p>L'agricoltura biologica viene portata al giorno d’oggi su un vassoio d'argento dagli ambientalisti<a href="/rss-feed#c17230">[1]</a> nostrani, secondo i quali i metodi biologici non utilizzano sistemi “troppo violenti” (impattanti) per l’ambiente, con l’idea che agrofarmaci<a href="/rss-feed#c17230">[2]</a> o interventi meccanici tradizionali possano preservare flora e fauna autoctone, aumentando la biodiversità locale, consegnando dei prodotti più sani anche per la salute umana (in virtù di una presunta minore quantità di residui nei prodotti finali).<br> A questo si aggiunge anche l’idea secondo la quale le sementi geneticamente modificate (anch’esse vietate nel disciplinare biologico) siano pericolose per l’uomo e per la natura.</p>
<p>La propaganda sui prodotti biologici si basa sul mito dei “cari bei tempi andati”, quando tutto era naturale e quindi buono, e non ci si ammalava mai a causa del cibo. Anche se siamo ormai lontanissimi da quei concetti di agricoltura “vecchio stampo”, sentiamo rassicurante questa idea di un'agricoltura tranquilla, amichevole e il richiamo alle tradizioni.</p>
<p>Fare semplificazioni dipingendo un prodotto buono e uno cattivo risulta non solo irrealistico, ma anche controproducente e pericoloso.</p>
<h3><strong>Efficienza dal punto di vista economico</strong></h3>
<p>Dal punto di vista economico la maggior parte dell’agricoltura tradizionale europea non sta in piedi: fare l'agricoltore non porta a un reddito economicamente sostenibile.&nbsp;Non è mai stata un’attività abbastanza redditizia. Basti dire che i <a href="https://it.wikipedia.org/wiki/Giubileo_ebraico" target="_blank">Giubilei</a> sono una invenzione ebraica, non cristiana e accadevano ogni 50 anni. Nello specifico serviva a riequilibrare il rapporto tra agricoltori (poveri) ed allevatori (piu’ facoltosi) che finivano per prendere in affitto tutte le terre coltivate rischiando di far mancare la produzione agricola: “Da un punto di vista giuridico, la legge del giubileo in effetti bandiva la vendita di terra come&nbsp;<a href="https://it.wikipedia.org/wiki/Propriet%C3%A0_(diritto)#La_propriet%C3%A0,_diritto_assoluto" target="_blank">proprietà assoluta</a>, mentre la terra poteva solo essere affittata per non più di 50 anni. La normativa biblica continua specificando che il prezzo della terra doveva essere proporzionale a quanti anni rimanevano prima del giubileo, diventando più conveniente man mano che l'anno giubilare si avvicinava.<sup> </sup>Come scala temporale parliamo quindi di millenni, da allora ottenere produzioni primarie redditizie è diventata una sfida difficilissima, soggetta a complicazioni di tutti i generi. Per favorire il reddito del singolo agricoltore ed agevolare l’economia locale, una volta i governanti, un’altra i produttori, hanno via via cercato di attribuire un fantomatico “valore aggiunto“ ai propri prodotti. La forma che si sono inventate alcune lobby tradizionaliste ed autarchiche all’interno dell’Unione Europea (con l’Italia in prima linea) è di farci illudere che comprando un prodotto “col bollino bio” mangeremo un cibo più sano, più pulito e più ecologicamente compatibile.&nbsp;</p>
<p>L'Unione Europea nasce, alla luce dei modelli eco logico/nomici calcolati dagli scienziati cooptati da Lenin, attorno al sostegno alla produzione primaria (agricoltura e pastorizia) e soprattutto con l’intento di evitare che ci siano scontri feroci tra le varie nazioni che, massimizzando le produzioni più “comode” per il proprio territorio, finirebbero per produrre in eccesso un certo prodotto, abbassandone così i prezzi.<br> Ad esempio, negli anni ‘70 la Germania produceva “troppo” latte bovino rispetto all’Italia (perché la loro geografia fisica era favorevole), loro hanno seguito le normative europee, noi abbiamo cercato di imbrogliare, ed il risultato sono state le proteste contro le quote latte<a href="/rss-feed#c17230">[3]</a> ed il movimento dei forconi<a href="/rss-feed#c17230">[4]</a>. Per quelle dicharazioni mendaci italiane (avevamo dichiarato di produrre la metà del latte che realmente producevamo illudendoci di pagare così la metà), l’Italia ha dovuto pagare le relative multe ossia subire mancati trasferimenti di fondi per 4,4 miliardi di euro.<br> Alla fine della seconda guerra mondiale l'efficienza delle produzioni spingeva verso una attività che fosse un'attività imprenditoriale, non un'attività da orticoltore dilettante della domenica che produce poco curando a mano il proprio campetto.&nbsp;</p>
<p>Oggi, per non essere schiavi delle illusioni, dovremmo comprendere che servono attività meccanizzate ed organizzate con mentalità industriale, in modo da abbassare i costi ed&nbsp; aumentare l'efficienza. Bisogna anche accettare che la GDO (Grande Distribuzione Organizzata) pretende di avere disponibili ogni giorno nel reparto ortofrutticolo tutti i tipi di prodotti, privi di imperfezioni, marcescenze o avvizzimenti.</p>
<h3><strong>Efficienza dal punto di vista della sicurezza alimentare</strong></h3>
<p>Uno degli obiettivi fondamentali del settore primario di garantire ai consumatori di non avvelenarsi andando a fare la spesa, obiettivo già ampliamente garantito dall’ <a href="https://www.efsa.europa.eu/it" target="_blank">EFSA</a> “autorità europea per la sicurezza alimentare”, un ente comunitario di valutazione del rischio in sicurezza alimentare e dei mangimi istituito dal regolamento CE n. 178/2002. Per gli anti-europeisti, ricordiamo che la sede è a Parma, e le regole più restrittive sono finora state proposte dall’Italia.</p>
<p>Analizzando secondo i metodi prescritti dall’EFSA due prodotti equivalenti, ad esempio due broccoli, uno proveniente da agricoltura biologica e uno da agricoltura tradizionale, noteremo che entrambi sono sicuri per la salute umana e che i residui di agrofarmaci sono sotto la soglia massima consentita. Questo perché in Europa c'è una straordinaria attenzione a controllare l'intera filiera per evitare di immettere nel mercato dei prodotti che possano avere dei residui pericolosi.&nbsp;</p>
<p>Nell’ambito della sicurezza alimentare, secondo l’<a href="https://sdgs.un.org/goals" target="_blank">Agenda 2030</a> dell’ONU, va affrontato anche l’argomento della marcescenza e degli sprechi alimentari. La marcescenza, termine tecnico per “andare a male”, è un fenomeno inevitabile e naturale. Se un prodotto X, a parità di tecniche di conservazione, non va a male velocemente quanto quello Y, vi possono essere solo tre spiegazioni: o è stato selezionato per l’assenza di malattie, o è stato trattato con fitofarmaci conservanti per impedirne la marcescenza, o è stato modificato geneticamente per avere una maggiore shelf-life<a href="/rss-feed#c17230">[5]</a>.</p>
<p>Nel caso delle produzioni biologiche, i fitofarmaci permessi sono pochi e scarsamente efficaci, per garantire una shelf-life accettabile si deve quindi fare una forte selezione dei singoli ortaggi da portare sul mercato (leggasi: gettare quelli inadatti), e questo comporta un ulteriore spreco di risorse.</p>
<p>Sostenere che un prodotto biologico sia più sano di uno “senza bollino” è quindi una manovra di Marketing che punta a screditare gli avversari, cioè l’agricoltura tradizionale e quella 4.0.</p>
<h3><strong>Agrofarmaci: confronto tra quelli “di origine naturale” e quelli di sintesi</strong></h3>
<p>Abbiamo detto che i residui di agrofarmaci sugli alimenti è controllato dall’EFSA. Vediamo quello su suolo, acqua ed animali (parleremo dell’aria nel capitolo sull’anidride carbonica). A tal fine, si monitorano queste variabili: la dose/ettaro necessaria per avere l’effetto desiderato; il numero di dosi da somministrare durante l’anno; se la sostanza rimane vicino alle piante su cui deve agire, o viene spostata dai fattori ambientali (per esempio dall’acqua inquinando le falde acquifere o dal vento contaminando le zone circostanti); dopo quanto tempo si degrada; se agisce solo sul proprio target o anche su altri organismi.&nbsp;</p>
<p>A meno che non si abbia una visione religiosa, la natura non ha mai pensato di tutelare noi (tant’è che i veleni più letali al mondo si trovano in natura), ed i cicli ecologici agiscono secondo le leggi naturali indipendentemente se l’agrofarmaco sia prodotto in laboratorio, prodotto da una pianta o estratto da una miniera. Basta ricordare che l’amianto, il petrolio o il curaro sono prodotti naturali.</p>
<p>Nelle discussioni generaliste ed imprecise svolte dai sostenitori del bio, quando una molecola si estrae da una pianta, viene descritta come biologica, quando invece la stessa identica molecole viene sintetizzata in laboratorio, la si descrive come chimica. Sappiamo tuttavia che anche l’acqua è una molecola chimica, e questo dovrebbe bastare per smontare la narrativa terroristica che ci opprime.</p>
<p>Parlando di agrofarmaci con effetto erbicida, pesticida ed anticrittogamico, la maggioranza delle molecole utilizzate sono contenute in piante o microorganismi, vengono detti tecnicamente <em>allelopati<a href="/rss-feed#c17230">[6]</a></em>. Le piante sono organismi sessili, ossia non possono scappare o migrare verso lidi felici, e devono quindi difendersi dai parassiti e dalle altre piante nella competizione per le risorse locali, per questo tantissime sostanze (chimiche per definizione di “sostanza”, ma naturali secondo la definizione utilizzata nell’agricoltura biologica) vengono prodotte dalle piante esattamente con lo stesso scopo per cui l’uomo le produce in laboratorio.&nbsp;</p>
<p>Il <a href="https://www.ncbi.nlm.nih.gov/pmc/articles/PMC54831/" target="_blank">99,99% in peso di tutti i pesticidi esistenti</a> al mondo sono pesticidi biologici ovvero naturali.</p>
<p>Svolgendo analisi chimiche sull’estratto “naturale”, questo contiene dozzine, se non centinaia, di altre molecole oltre a quella desiderata, che è invece l’unica rilevabile nel preparato sintetico. Semplificando: un estratto vegetale è sempre meno puro di un prodotto di sintesi, e quindi avrà più effetti collaterali dovuti alle impurità.</p>
<p>Se questo non bastasse, in agricoltura biologica sono ammessi anche prodotti di sintesi utilizzati fino ad un certo periodo storico (considerati come tradizionali, e quindi miracolosamente buoni), e vietati altri più nuovi, nonostante funzionino a bassi dosaggi e siano più biodegradabili. Questo senza parlare delle deroghe che consentono di usare quasi tutto dopo che i “rimedi” biologici hanno fallito.</p>
<p>Riguardo gli agrofarmaci fertilizzanti, in agricoltura biologica non si possono usare i moderni fertilizzanti sintetici a lento rilascio e soprattutto titolabili<a href="/rss-feed#c17230">[7]</a>, ma si possono usare tutti gli scarti di macellazione: ossa, corna, zoccoli e sangue ridotti in farina tramite dispendiosi ed inquinanti processi di essiccazione, cottura e frantumazione. Alternativa, sempre biologica, agli scarti di macellazione sono i letami, ma vengono impiegati in piccole percentuali essendo molto più difficili da gestire. Al calcolo degli impatti di questi fertilizzanti andrebbe quindi sommato quello della pastorizia. Sempre poi considerando che non esiste una certificazione vincolante di scarto di macellazione o letame biologico e quindi dato che l’87,5% di tutti i mangimi circolanti in Italia contiene Ogm, indirettamente quei fertilizzanti derivano da mangimi Ogm.</p>
<p>Ad aggravare l’impatto su acqua, suolo ed organismi viventi dei prodotti antiquati permessi in biologico, si consideri che spesso hanno bisogno di dosaggi maggiori rispetto a quelli moderni per ottenere effetti comparabili. Inoltre in genere hanno una maggiore persistenza (non si biodegradano) sia negli ecosistemi che nei prodotti finali. Come ad esempio gli ossidi del rame (composto incredibilmente biologico) usati come fungicidi a dosi doppie rispetto a quanto necessario in un campo non bio.</p>
<h3><strong>Gli OGM, soluzione respinta</strong></h3>
<p>Come già detto nell’introduzione, le sementi OGM non sono ammesse nell’agricoltura biologica (incomprensibilmente lo sono, in percentuali ben definite per legge, nella pastorizia e nella produzione di cibi a marchio bio).<br> Non esistono studi scientifici recenti secondo i quali gli organismi geneticamente modificati a fini agricoli possano danneggiare la salute umana. Esistono alcuni studi secondo i quali vi potrebbe essere un impatto negativo sulla vegetazione circostante qualora le piante OGM si incrociassero con quelle spontanee, ed il problema è risolvibile con piante modificate per produrre polline incompatibile con altre piante.</p>
<p>Alcuni tipi di OGM consistono in piante ingegnerizzate per la semina su sodo, ovvero il posizionamento dei semi in fessure del suolo evitando l’aratura. Senza aratura, inoltre, si evita di fare ossidare l’humus del suolo (e quindi si libera molta meno CO2 sequestrata nei suoli sotto forma di residui vegetali) e si evita di creare un ambiente prospero per le erbe infestanti (di conseguenza si useranno meno diserbanti). Non dovendo mettere in moto il trattore per arare, concimare e diserbare, verrà emessa meno CO<sub>2</sub> e si utilizzeranno meno fitofarmaci.</p>
<p>Altri tipi di OGM producono per conto proprio allelopati che li proteggono da parassiti ed infestanti, rendendo inutile l’uso di pesticidi, erbicidi ed anticrittogamici. Nei vegetali OGM è possibile anche la soppressione dei geni che ne causano la marcescenza, aumentandone la shelf-life. Per questi prodotti si risparmierà quindi sia sui conservanti che sulla refrigerazione ed in generale sullo spreco di cibo.</p>
<p>Altri OGM ancora possono crescere in terreni poveri di nutrienti o inquinati, sopravvivere in zone con condizioni metereologiche siccitose o resistere alle gelate. Il limite per queste piante è quanto si investe nella ricerca scientifica.&nbsp;<br> Queste produzioni, ben più sostenibili di quelle biologiche, in Italia sono totalmente vietate, ma non è vietato importarne i prodotti.</p>
<h3><strong>Superfici coltivate e resa per ettaro</strong></h3>
<p>Tutte le statistiche dicono che a parità di superficie coltivata, l’agricoltura biologica produce meno cibo di quella tradizionale (e di quella innovativa 4.0), e contemporaneamente ha maggiore impatto ambientale. Vediamo degli esempi.</p>
<p>Un <a href="https://www.nature.com/articles/s41467-017-01410-w" target="_blank">articolo su Nature Communication del 2017</a> risponde alla domanda: cosa succederebbe se entro il 2050 tutta la produzione agricola diventasse biologica? Con i dati a loro disposizione hanno calcolato che sarebbe aumentato il consumo di suolo tra il 16 e il 33%, la deforestazione tra l’8 e il 15% le emissioni di gas serra tra l'8 e il 12%, il consumo d'acqua del 60%.&nbsp;</p>