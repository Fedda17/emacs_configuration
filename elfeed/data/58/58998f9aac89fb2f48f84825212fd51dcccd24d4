<p>Si parla infatti di colture cellulari (<em>cellular agriculture</em>), cioè di cellule animali estratti da tessuto animale che crescono e si moltiplicano in un bioreattore. Un bioreattore è un ambiente sterile e altamente controllato nel quale vengono mantenute le condizioni ideali per la crescita delle cellule animali. È importante non confondere la “carne coltivata” con i prodotti vegetariani e vegani prodottti a partire da proteine e altri composti di origine vegetale. In questo caso, i materiali di origine vegetale vengono trattati per conferire specifiche proprieta’ fisiche e organolettiche per poi essere assemblati in un prodotto finale che somiglia a quelli di origine animale.</p>
<p>Diversamente da come la politica, soprattutto nostrana, tende a raccontare, la coltivazione di cellule animali parte da lontano, almeno all’inizio del ‘900, con una accelerazione nei primi anni 2000, quando iniziano a comparire cibi alternativi che includono non soltanto cibi vegetali o vegani che sembrano carne, ma anche cibi che sanno di carne ma che non sono carne. Parte del sapore della carne è dovuto alla presenza di gruppi eme nel sangue, a base di ferro, che sono necessari per il trasporto dell’ossigeno ai tessuti. I gruppi eme si trovano anche nei noduli delle radici della soia. La compagnia USA <a href="https://impossiblefoods.com/" target="_blank">Impossible Foods</a> ha depositato un brevetto per produrre eme da batteri ricombinanti, con un costo molto basso. L’aggiunta di queste sostanze a proteine vegetali come quelle descritte più sopra permette di migliorarne il sapore, che diventa molto più simile a quello della carne.</p>
<p>La coltivazione di cellule animali in bioreattori è un processo molto più complesso. La produzione di carne coltivata parte prelevando da un animale cellule staminali, cellule grasse, o cellule dei muscoli, che vengono poi fatte crescere e modificate in bioreattori speciali. Le cellule indipendenti ottenute nel processo vengono poi assemblate in piccoli aggregati, simili per consistenza ai granuli di carne macinata, tramite l’uso di supporti (<em>scaffold</em>) che possono essere formati da grasso o particelle di tessuto connettivo.</p>